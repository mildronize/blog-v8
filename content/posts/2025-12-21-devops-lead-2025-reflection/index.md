+++
title = "2025 Year Reflection as DevOps Team Lead"
date = "2025-12-21"

[taxonomies]
tags = [ "DevOps Engineer", "Platform Engineer", "Team Lead", "Team Management" ]
categories = [ "Management" ]
+++

ตอนนี้ก็ใกล้จะจบปีแล้ว พอมองย้อนกลับไป ผมรู้สึกว่าปีนี้เป็นปีแห่งการเปลี่ยนแปลงจริงๆ ไม่ใช่แค่ในแง่ของเทคโนโลยีหรือระบบที่เราใช้อยู่ แต่เป็นการเปลี่ยนวิธีคิดและวิธีทำงานของทั้งทีม การเขียน reflection ครั้งนี้ ผมหวังว่าจะเป็นประโยชน์กับใครหลายคน โดยเฉพาะคนที่กำลังดูแลทีมอยู่ เพราะมันเป็นเรื่องของการค่อยๆ ปรับทีมให้ flat ขึ้น และผลลัพธ์ที่ได้ กลับดีกว่าที่ผมคาดไว้มาก

## เมื่อความละเอียดของผม กลายเป็น bottleneck ของทีม

ตั้งแต่ไหนแต่ไรมา ผมเป็นคนที่มั่นใจในตัวเองมาก เพราะอาจจะทำอะไรหลายๆ อย่างด้วยตัวเองมาตลอด ก่อนมาเป็น DevOps Engineer ผมก็เขียนโปรแกรมมาเยอะ ซนมาเยอะ มันก็เลยทำให้ผมเป็นคน perfectionist โดยไม่รู้ตัว

ตอนที่ยังเป็น DevOps Engineer ช่วงนั้นผมไว้ใจตัวเองมาก โดยเฉพาะในเรื่องรายละเอียดของงาน ไม่ว่าจะเป็นการออกแบบระบบ โครงสร้างของ infrastructure หรือผลกระทบระยะยาว ทุกอย่างต้อง “ดีพอ” ก่อนถึงจะปล่อยไปได้ ความรู้สึกตอนนั้นคือ ถ้าผมเป็นคนทำเอง ผมจะคุมคุณภาพได้ และนั่นคือสิ่งที่ทำให้ผมมั่นใจว่างานจะไม่พัง

อย่างไรก็ตาม คำว่า **perfectionist** ในแบบของผม ไม่ได้หมายความว่าผมอยากทำทุกอย่างให้ใหญ่หรือเกินความจำเป็น เวลาทำงาน ผมเริ่มจากคำถามว่า <u>ทำไมเราต้องทำสิ่งนี้ และปัญหาที่แท้จริงคืออะไร</u> ก่อนจะคิดถึงวิธีแก้หรือเครื่องมือที่ใช้ ผมให้ความสำคัญกับบริบทและข้อจำกัดรอบตัวเสมอ ไม่ว่าจะเป็นเวลา ทีม หรือผลกระทบต่อระบบอื่นๆ

ความเป็น perfectionist ของผมจึงไม่ได้อยู่ที่การขยาย scope งาน แต่เป็นเรื่องของคุณภาพและการออกแบบ งานอาจเริ่มจากจุดเล็กๆ ได้ แต่โครงสร้างต้องไม่ปิดทางการเติบโตในอนาคต ผมมักคิดเสมอว่า *ถ้าวันหนึ่งระบบนี้ต้อง scale ขึ้น จะยังไปต่อได้หรือไม่ และการตัดสินใจวันนี้ จะกลายเป็นภาระของทีมในวันข้างหน้าหรือเปล่า* ความละเอียดในจุดนี้เองที่ทำให้ผมรู้สึกสบายใจเมื่อปล่อยงานออกไป

ในช่วงที่ผมยังทำงานคนเดียว หรือทีมยังเล็ก วิธีคิดแบบนี้ช่วยให้งานออกมามั่นคงและรับมือกับการเปลี่ยนแปลงได้ดี แต่ผมก็เริ่มตระหนักทีหลังว่า สิ่งที่เคยเป็นจุดแข็งของผม อาจกลายเป็นข้อจำกัดของทีม เมื่อคนที่ต้องตัดสินใจทุกอย่างยังเป็นคนเดิม

สิ่งที่เป็นผลลัพธ์ก็คือ ระบบ Platform หลังบ้านที่ดูแลเป็น Automation ทั้งส่วนของ infra และ Pipeline ต่างๆ ถูกสร้างขึ้นมา และสามารถต่อยอดมาได้เรื่อยๆ และแทบไม่มีส่วนไหนที่ต้องมานั่งรื้อทิ้งใหม่ เผื่อใครนึกภาพไม่ออก พอดีผมเพิ่งได้รับเชิญจากพี่รูฟไปพูดในงาน Platform Engineering Meetup ที่ ODDS ผมเลยวิดิโอมาให้ดูเผื่อจะช่วยให้เห็นภาพมากขึ้นครับ

{{ youtube(id="Rb7HkHZa4MU" , alt="ผมไปแบ่งปันประสบการณ์การสร้าง Platform จากศูนย์ ที่ ODDS ในงาน Platform Engineering Meetup เมื่อวันที่ 2 ส.ค. 2568 ที่ผ่านมา") }}

## อิสระของ DevOps และต้นทุนที่มองไม่เห็น


ต้องบอกก่อนว่า การที่ทีม DevOps ของผมทำทุกอย่างเอง ไม่ใช่สิ่งที่เกิดขึ้นโดยบังเอิญ แต่เป็นการตัดสินใจของผมเองตั้งแต่ต้น งานหลายอย่างในโลกของ DevOps เข้าถึงยาก อธิบายยาก และมองจากภายนอกแทบไม่เห็นคุณค่า สิ่งที่คนส่วนใหญ่มองเห็นมักเป็นแค่ผลลัพธ์ปลายทาง เช่น deploy เร็วขึ้น ระบบเสถียรขึ้น หรือ workflow สะดวกขึ้น แต่เบื้องหลังของสิ่งเหล่านี้เต็มไปด้วยรายละเอียด การออกแบบ และการตัดสินใจที่ซับซ้อน

*ในช่วงแรก ผมเลือกที่จะรับมันไว้เอง*

ตอนที่ผมยังทำงานคนเดียว หรือทีมยังเล็ก วิธีนี้ทำให้ทุกอย่างเดินได้เร็ว และคุณภาพของงานออกมาค่อนข้างนิ่ง แต่เมื่อทีมเริ่มมีคนเพิ่มขึ้น สิ่งที่เคยเป็นจุดแข็ง ก็เริ่มแสดงผลข้างเคียงออกมาชัดขึ้นเรื่อยๆ แม้จะมีทีมแล้ว แต่การตัดสินใจสำคัญหลายอย่างยังคงวนกลับมาที่ผม ไม่ว่าจะเป็นเรื่องการออกแบบ การเลือกแนวทาง หรือการปล่อยงาน ทุกอย่างต้องผ่านสายตาผมก่อนเสมอ โดยไม่รู้ตัว ผมกลายเป็นทั้งคนออกแบบ คนตรวจคุณภาพ และคนให้คำตอบสุดท้ายในเวลาเดียวกัน

ในขณะที่ทีม developer โดยทั่วไปจะมี BA, SA และ PM คอยช่วยจัดการ requirement วางแผนงาน และช่วยคิดเรื่อง design ที่ซับซ้อน **DevOps team ของผมกลับต้องทำทุกอย่างเอง ตั้งแต่รับโจทย์ที่ยังไม่ชัด แกะ requirement ออกมา วิเคราะห์ผลกระทบ ออกแบบระบบ วางแผน sprint ไปจนถึงลงมือทำจริง** โมเดลการทำงานแบบนี้ให้อิสระกับทีมสูงมาก และเปิดโอกาสให้ DevOps Engineer ได้เห็นภาพระบบแบบ end-to-end แต่ในขณะเดียวกัน ความรับผิดชอบก็สูงขึ้นอย่างหลีกเลี่ยงไม่ได้

ช่วงนั้นผมยังรู้สึกว่านี่คือสิ่งที่ควรทำ และเป็นหน้าที่ของผมในฐานะ DevOps Team Lead ที่ต้องช่วยดูแลคุณภาพของงานให้ดีที่สุด แต่สิ่งที่เริ่มชัดขึ้นเรื่อยๆ คือ งานจำนวนมากไม่ได้ช้าเพราะทีมทำไม่ได้ หากแต่ช้าเพราะต้องรอการตัดสินใจจากผม และในหลายครั้ง ผมเองก็เริ่มใช้เวลาส่วนใหญ่ไปกับการ review และ approve มากกว่าการคิดภาพรวมในระดับที่ควรจะเป็น

ผมไม่ได้รู้สึกว่างานกำลังพัง หรือทีมกำลังไปต่อไม่ได้ ความจริงคือทุกอย่างยังเดินได้ดี เพียงแต่ผมเริ่มรู้สึกว่าพลังที่ใช้ไปในแต่ละวัน เริ่มไม่สมดุลกับสิ่งที่ผมควรโฟกัสในบทบาทนี้มากขึ้นเรื่อยๆ และที่สำคัญคือ ผมเริ่มเห็นว่าหลายอย่างยังคงขึ้นอยู่กับผมมากเกินไป โดยไม่รู้ตัว ผมกลายเป็น single point of failure ทั้งในเชิงการตัดสินใจและการขับเคลื่อนงาน กล่าวคือ ถ้าผมช้า งานจำนวนหนึ่งก็จะช้าตามไปด้วย

ในฐานะคนที่ออกแบบระบบ ผมคุ้นเคยกับแนวคิดนี้ดี ระบบที่ดีไม่ควรผูกความสำคัญไว้กับองค์ประกอบเดียว และเมื่อหันกลับมามองการทำงานภายในทีม ผมก็เริ่มรู้สึกไม่ต่างกัน โครงสร้างการทำงานที่ยังต้องรอผมอยู่ตลอด อาจจะยังใช้งานได้ในวันนี้ แต่ไม่ใช่สิ่งที่ผมอยากออกแบบให้ทีมต้องพึ่งพาในระยะยาว

ตอนนั้นผมยังไม่รู้คำตอบที่ชัดเจนว่าควรแก้ปัญหานี้อย่างไร รู้แค่ว่าถ้ายังทำงานในรูปแบบเดิมต่อไป ไม่ใช่แค่ทีมที่จะเหนื่อย แต่ตัวผมเองก็คงไปต่อได้ไม่ไกลเช่นกัน